---
title: Eva Martín Martínez
number: 2
description: >-
  Periodista de professió i de vocació, la meva carrera m’ha permès conèixer
  Sitges des de tots els punts de vista i des d’àmbits molt diversos. Sempre he
  viscut la política en una segona línia i, amb intermitències, he treballat per
  a tots els governs municipals des de Pere Junyent, a Maricel TV o al
  departament de comunicació de l’Ajuntament. I, encara que m’han proposat en
  diverses ocasions formar part d’alguna candidatura, no ha estat fins ara que
  m’he decidit a fer un pas endavant, perquè crec que tinc la maduresa, el
  coneixement i, encara, la joventut, com per recordar què era Sitges i
  projectar com hauria de ser en el futur. 


  I encara que em presenti com a independent dins de Sitges GI, aquesta ha estat l’opció per la qual m’he decantat perquè em fa sentir més lliure. La transversalitat i suma d’ideologies en un únic partit, allunyat de grans marques que, sovint, venen dictaminades des de Barcelona o Madrid, i l’amor que totes les persones que conformen el grup tenen per Sitges, han estat motius ferms com per afegir-me a un projecte engrescador, valent, i disposat a qüestionar el model de vila que hem generat, amb una mirada en el futur i en les persones que heretaran Sitges.


  He estat redactora en cap de L’Eco de Sitges i, durant tres anys, he treballat al Festival de Cinema. Com a persona inquieta i curiosa he passat llargues temporades a l’Índia, país que em captiva i on he desenvolupat tasques de voluntariat, entre d’altres, a la Fundació Vicente Ferrer. També he viscut a Londres i he viatjat tant com he pogut, i menys del que m’hagués agradat. I entre una cosa i l’altra, projectes i aficions personals: la creació d’una app que utilitzen gratuïtament, prop d’un centenar de restaurants de Sitges, la dansa, les manualitats, els animals, el cultiu o la tecnologia. 


  Fa dos anys vaig marxar a viure a Olivella. L’accés a l’habitatge a Sitges és inassumible o asfixiant per a moltes persones. Soc el paradigma de la sitgetana que ha hagut de marxar, però que té la vida a Sitges i que treballarà per evitar que tantes persones com sigui possible puguin gaudir de la vila que els ha vist créixer.  


  Tenim idees, tenim un projecte i volem fer-ho possible amb tu. Sitges s’ho mereix! 
image: /uploads/eva.jpg
---
