---
title: Carles Guerrero Castillo
number: 9
description: >-
  Tinc 32 anys i he nascut i viscut tota la meva vida a Sitges. Des de fa més de
  10 anys treballo a la piscina municipal de Sitges, com a socorrista i monitor
  de natació per a infants i adults. Tot i això, em vaig graduar l'any 2017 en
  Enginyeria Química per la UPC i actualment busco una sortida professional
  acord amb els meus estudis. Abans de la universitat, em vaig formar com a
  tècnic superior en química mediambiental, fet que m'ha portat a conèixer la
  planta de depuració d'aigües de Sitges, així com la xarxa de distribució i
  abastament d'aigua de la vila.


  La meva vinculació amb les tradicions i festes de la vila és total, ja que des de ben petit he viscut i he participat, amb molta il·lusió, a les nostres festes, Sant Bartomeu i Santa Tecla, així com la Verema, el Carnaval, el Corpus o la diada de Sant Jordi.


  El motiu d'introduir-me al tauler de la política local, és perquè crec que puc aportar el meu gra de sorra al correcte funcionament de la vila i la molt necessària millora en aspectes com el reciclatge, la cura dels nostres espais naturals, l'educació i la sensibilització ecològica, la introducció de models i sistemes de gestió mediambiental i la construcció del camí que ens ha de portar a tots els sitgetans i sitgetanes cap a un Sitges mediambientalment sostenible i responsable de la seva petjada ecològica.


  Al marge de la meva possible aportació professional a la vila, he volgut participar de la política amb un partit sense cap vinculació autonòmica o nacional, que no sigui una filial amb unes sigles que prioritzen uns interessos diferents dels del gran gruix de les sitgetanes i els sitgetans. Crec sincerament que Sitges GI és un partit que treballa únicament i exclusivament per Sitges, tot i tenir divergència de criteris d'opinió en temes que no pertanyen a la vila, però amb l'únic fi i desig de millorar la vida de les nostres veïnes i veïns.


  Durant els últims anys crec que la vila de Sitges ha perdut alguns dels valors que la van fer mundialment coneguda com són el respecte, la neteja, la seguretat, la qualitat de les seves platges i la mescla de cultures sense perdre mai l'essència i la tradició que ens ha caracteritzat sempre als sitgetans i sitgetanes. La recuperació d'aquests valors, la cura del nostre poble i el fet de mirar una mica més pels interessos i necessitats locals i no tant cap el que passa en l'àmbit autonòmic o nacional, em sembla fonamental, i completament necessari, per tornar a sentir-nos totes i tots orgullosos quan diem que vivim Sitges.
image: /uploads/carles.jpg
---
